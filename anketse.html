<!DOCTYPE html>
<html lang="en">
<head>
    <meta charset="UTF-8">
    <title>አንቀጸ ብርሃን</title>
    <link rel="stylesheet" href="all.css">
</head>
<body>
    <h2>አንቀጸ ብርሃን</h2>
<p>
፩. ኢትዮጵያዊው ቅዱስ ያሬድ የደረሰው የአምላክ እናት ምሥጋና ለእውነተኛ ፈራጅ ለአምላክ እናት ምስጋናና አገልግሎት ይገባታል፡፡
</p><p>
፪. ቅድስት ሆይ ብፅዕት ነሽ የተመሰገንሽና የተባረክሽ ነሽ የከበርሽና ከፍ ከፍ ያለሽ ነሽ የብርሃን መውጫ የሕይወት መሰላል ነሽ አምላክን የወለድሽ እመቤታችን ድንግል ማርያም ሆይ ከተለዩ የተለየሽ የመለኮት ማደሪያ ነሽ፡፡ ከፍጥረት ሁሉ ይልቅ የተከበርሽ ሆይ አብ የወደደሽ ወልድ ያደረብሽ መንፈስ ቅዱስ ያረፈብሽ (የጸለለብሽ) ተባልሽ፡፡ በምድር ላይ ከፍተኛ አርያምን የሆንሽ ከሰማያት በላይ ያለ የአርያም የልዑል ስፍራ ምትክ አንቺ ነሽ፡፡ ቅዱሳን ነቢያት ካህናትና ነገሥታት ያንቺ ምሳሌ አድርገው በውስጧ የኪዳን የሕግ ጽላት ያለባት ቅድስተ ቅዱሳን ከተለዩ የተለየችውን ሠሩ፡፡ ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፫. የአምላክ ልጅ ካንቺ ሰው ስለመሆኑ ስላንቺም ከምድር ወደ አርያም ወደ መንግሥተ ሰማያት የቀረብን ሆን በአንቺና በልጅሽ ስም የቀረብን ሆን።
</p><p>
፬. ዐሥሩ ቃላት በጣቶቹ የተጻፉ የፍጥረት ሁሉ ጌታ ያውም ያምላክ ልጅ በማኅፀንሽ አደረ፡፡ አብ በሥልጣኑ አጸናሽ መንፈስ ቅዱስም ጸለለብሽ አነጻሽ የልዑል ኃይልም አጸናሽ፡፡ ኢየሱስም ያንችን ሥጋ ለበሰ በታላቅ ቃል ጮኸ መጽሐፍ የሕይወት ውኃ ምንጭ ከሆዱ ይፈልቃል እንዳለ ማንም የተጸማ ቢኖር ወደኔ መጥቶ ይጠጣ አለ፡፡ ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፭. አብ አስቀድሞ በየውጣ ነገረን የውጣ የተባሉ

በእግዚአብሔር ጣቶች የተጻፉ ዐሥሩ ቃላት ናቸው። ልጅህ ጌታችንና መድኃኒታችን ኢየሱስ ክርስቶስ አንተ ብቻ አባቱ እንደ ሆንክ እርሱም ብቻ ልጅህ እንደሆነ አስተማረን፡፡ እንዲሁም በሰማይ እናት በምድር አባት የለም ብለን እናምናለን መምጣቱን ከአባቱና ከእውነት መንፈስ ከጰራቅሊጦስ በቀር የሚያውቅ ሳይኖር ከሰማይ ወረደ ብለን እናምናለን በማኅፀንሽ አደረና ዘጠኝ ወር ተሸከምሽው ሰማያት ደስ ተሰኙ ምድርም ደስ ተሰኘች፡፡ በልጅሽ መወለድ መልአክ ምሥራች ተናገረ፡፡ የሰማይ ጭፍሮችም መላእክትም ምስጋና በሰማይ ለእግዚአብሔር ይሁን በምድርም ላይ ሰላይ በሰውም እርሱ በሚፈቅደው እያሉ አመሰገኑ፡፡ እረኞችም በቤተልሔም ካዩትና ከሰሙት የተነሣ አደነቁ የጥበብ ሰዎች ብልሆች ሰዎች ለልጅሽ ሊሰግዱና አንቺን ሊያገለግሉ ኮከብን አይተው ከሩቅ አገር መጡ። ከምሥራቅ ጀምሮ መርቶ እስከ ቤተልሔም ያደረሳቸው ያ ኮከብ አንቺ ከሕጻንሽ ጋር ባለሽበት ቦታ ላይ ቆመ፡፡ እነዚያ ብልሆች ሰዎች አይተው በታላቅ ደስታ ደስ ተሰኙ ወደ እርሱ ወደ ሕጻንሽ ገቡና በፊቱ ቆሙ በምድር ላይ ወድቀው ሰገዱለት ሣጥናቸውንም ከፈቱና ወርቅ ዕጣን ከርቤን እጅ መንሻ አድርገው አገቡለት የወገኖችህን ልመናቸውንና መሥዋዕታቸውን ትቀበል ዘንድ ኃጢአታቸውንም ታስተሠርይላቸው ዘንድ የመጣህ አምላካችን ሆይ እጅ መንሻ አገባንልህ ለከበረ ስምህም ካንተ የተገኘውን ዕጣን አቀረብንልህ አሉት። ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፮. ከንጹሓን ይልቅ ንጽሕት የሆንሽ አንቺ ነሽ ከማይነቅዝ እንጨት እንደተሠራ በወርቅ እንደተጌጠና ዋጋው ብዙ በሆነ በሚያበራ ዕንቁ እንደተለበጠ ታቦት በቤት መቅደስ ውስጥ የኖርሽ የተመረጥሽ ድንግል ነሽ፡፡ እንዲህ ሆነሽ በቤተ መቅደስ ኖርሽ መላእክትም ዘወትር ምግብሽን ያመጡ ነበር መላእክት እየጐበኙሽ እንዲህ ዓሥራ ሁለት ዓመት ኖርሽ፡፡ መጠጥሽም የሕይወት መጠጥ ነበር ምግብሽም የሰማይ ኅብስት ነበር አባትሽ ዳዊት በመሰንቆ አመሰገነ በትንቢት መንፈስም በመንፈስ ቅዱስም በገና እየደረደረ እንዲህ ብሎ ዘመረ ልጄ ሆይ ስሚ እዪም ዦሮሽንም አዘንብዪ ሕዝብሽንና የአባትሽን ቤት እርሺ ንጉሡም ውበትሽን ይወዳል እርሱ ጌታሽ ነውና ለእርሱም ስገጅ ትሰግጃለሽ ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፯. ከንጹሓን ካልበደሉ መላእክት ወገን የሆነና በደል የሌለበት በሁሉ ጌታ ፊት የሚቆም ከደጋጐቹ መላእክት ወገን የሆነ መልአኩ ገብርኤል አበሠረሽ እንዲህም አለሽ ጸጋን ያገኘሽ ሆይ ደስ ይበልሽ እግዚአብሔር ካንቺ ጋር ነው ከሴቶች ይልቅ የተባረክሽ ነሽ የሁሉ ገዥ በሆነ እግዚአብሔር ዘንድ ባለሟልነትን አገኘሽ፡፡ እነሆ ትፀንሻለሽ ልጅም ትወልጃለሽ ስሙንም ኢየሱስ ትይዋለሽ እርሱ ታላቅ ነው የልዑል እግዚአብሔር ልጅ ይባላል እግዚአብሔር አምላክም የአባቱን የዳዊትን ዙፋን ይሰጠዋል ለዘላለሙ የያዕቆብን ወገን ይገዛል ለመንግሥቱም ፍጻሜ የለውም፡፡ መንፈስ ቅዱስ ያድርብሻል የልዑል ኃይልም ይጸልልሻል፡፡ ካንቺ የሚወለደውም ቅዱስ ነው ቅድስት ሆይ ካንቺ የተወለደው ይቅርታውን ያድለን ዘንድ ለምኝልን።
</p><p>
፰. የንጽሕና አዳራሽና ከተለዩ የተለየሽ መቅደስ አንቺ ነሽ፡፡ የብርሃን መጋረጃና የማይመረመር የክብር (የጌትነት) ዙፋን አንቺ ነሽ ቅድስት ማርያም ሆይ መንፈስ ቅዱስ መጥቶ ስላደረብሽና የልዑል ኃይል ስለጸለለብሽ ቅድስተ ቅዱሳን (ከተለዩ) የተለየች በሆነች መቅደስ መሰልንሽ የብርሃን መጋረጃ ነሽ ማለታችን ግን የአብ ቃል የሆነ መድኃኒታችን ኢየሱስ ክርስቶስ በማኅፀንሽ ስለተሠወረ ነው፡፡ ይኸውም በላይ ያለ የሁሉ ጌታ ነው፡፡ መላእክትና የመላእክት አለቆች መናብር ሥልጣናት አጋዕዝት ኃይላት ሊቃናት መኳንንት የሚያመሰግኑት ነው፡፡ ልጅሽንም በዚህ ዓለም በወለድሽው ጊዜ ዓይኖቻቸው ብዙዎች የሆኑ ኪሩቤልና ክንፎቻቸው ስድስት የሆኑ ሱራፌል በበረት ውስጥ ጋረዱልሽ፡፡ የብርሃን ደመናዎችም ከበቡሽ የመላእክት አለቆች የመላእክት ሠራዊትና የሰማይ ጭፍሮች በመፍራትና በመንቀጥቀጥ በፊትሽ ቆሙ፡፡ በዚህም ዓለም ኪሩቤልና ሱራፌል በሰማያት ካለው ምስጋናቸው ወይም ከቀድሞ ምስጋናቸው ወገን ባልሆነ በሌላ (በአዲስ) ምስጋና አመሰገኑሽ ፍጥረትን ሁሉ ሰብስቦ የያዘና ፍጥረቱን ሁሉ የሚመግብ ጌታቸው በብብትሽ (በክንድሽ) ተቀምጦ ጡትሽን እንደ ሕፃን ሲጠባ ባዩ በአርያም ፈለጉና በዚህ ዓለም እንደቀድሞው ከአባቱና ከመንፈስ ቅዱስ ጋር አገኙት የጌታ ትሕትናውን ባዩ ጊዜም ዓይኖቻቸውን ወደ ላይ ወደ አርያም ከፍ ከፍ አደረጉ ክንፋቸውንም ዘርግተው ለሁሉ ጌታ ላንተ በሰማይ ምስጋና ይገባሃል እያሉ ጌታቸውን አመሰገኑ፡፡ ዳግመኛም በዋሻ በጐል ውስጥ አንቺን ከሕጻንሽ ጋር አይተው በምድር ላይ ሰላም (ፍቅር አንድነት ሆነ) አሉ፡፡ ካንቺ የነሳውን የኛን ሥጋ ለብሶ ባዩት ጊዜም ሰውን ምንኛ ወደደው ብለው ሰገዱለት፡፡ ነቢዩ ዳዊትም እንዲህ ብሎ ትንቢት ተናገረ እግዚአብሔር በሰማይና በማደሪያው ቦታ ሆኖ በምድር
ወደሚኖሩት ሁሉ ተመለከተ የሰውንም ልጆች ሁሉ አየ ንጉሥ ውበትሽን ወደደ፡፡ ዘለዓለም ማረፊያዬ ይህች ናት መርጫታለሁና በእርሷ አድራለሁ አለ፡፡ ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፱. የተለየሽና ደግ የሆንሽ የተመሰገንሽና የተባረክሽ የከበርሸና ከፍ ከፍ ያልሽ ሆይ የሕይወት ኅብስት ባለበት በወርቅ መሶብ መሰልንሽ፡፡ የሕይወት ኅብስትም (ይኸውም) በቀኙ ካሉ ጻድቃን ጋር ርሱን ለሚያምን በሃይማኖትም ፈቃደኛ በሆነ ልብ ከእርሱ ለሚበላም ሁሉ ሕይወትን የሚሰጥ ከሰማይ የወረደ ነው ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፲. የብልሃተኛ እጅ ያልሠራት በውስጧም መብራት የሚያበሩባት የወርቅ መቅረዝ አንቺ ነሽ ራሱ የአብ ብርሃን ያበራባታል እንጂ፡፡ ከብርሃን የተገኘ ብርሃን ወደ አንቺ መጥቶ አደረ በአምላክነቱም በዓለም ሁሉ አበራ፡፡ ጨለማን ከሰዎች ላይ አራቀ እኔ የዓለም ብርሃን ነኝ በብርሃኔ እመኑ ብርሃን ሳለላችሁ ተመላለሱ ብሎ በሚያድን ቃሉ አዳነን፡፡ ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፲፩. ከሁሉ ጌታ የተገኘ የሁሉ ጌታ ከብርሃን የተገኘ ብርሃን በውነት የሁሉ ጌታ (የባሕርይ አምላክ) ከሆነ የተገኘ እውነተኛው የሁሉ ጌታ የተወለደ እንጂ የተፈጠረ ያይደለ በህልውና በአኗኗር ከአባቱ ጋር የተካከለ በሰማይና በምድር ያለው ሁሉ በእርሱ የተፈጠረ እኛን ሰዎችን ስለማዳን የወረደው፡፡ ክርስቶስ ከቅድስት ድንግል ማርያም ፈጽሞ ሰው ሆነ፡፡ በመምጣቱም አበራልን ፍጹም ደስታንም አበሠረን (ነገረን) ወደአባቱም አቀረበን (አስታረቀን) ወደ ሕይወት ጐዳናም መራን የዘለዓለም ሕይወትንም ሰጠን፡፡ ነቢዩ ኢሳይያስ እርሱን በማመን ከሕጉ የተነሣ በትንቢት እያደነቀ ሕግህ በምድር ላይ ብርሃን ነው አለ፡፡ አረጋዊ ካህንና የእግዚአብሔርን ትእዛዝ የጠበቀ ጻድቅና ንጹሕ ዘካርያስ ፈጽሞ አደነቀ መናገርም ጀመረና እንዲህ አለ አምላካችን በይቅርታውና በምሕረቱ በአርያም (በልዕልና) ሆኖ ጐበኘን፡፡ በጨለማና በሞት ጥላ ውስጥ ለሚኖሩትም ብርሃኑን ይገልጥላቸው ዘንድ ተወለደ ይቅር ይለን ይምረንም ዘንድ እግሮቻችንን ወደ ሰላም መንገድ አቀናልን ቅድስት ሆይ ልጅሽ ይቅርታውን ያድለን ዘንድ ለምኝልን፡፡
</p><p>
፲፪. እመቤታችን ሆይ የቅዱሳንና የምእመናንን ሁሉ ጸሎት በማዕጠንታቸው ከምድር ወደ ሰማይ በሚያሳርጉ በሰማያውያን የካህናት አለቆች እጆች ውስጥ ባለ የወርቅ ማዕጠንት እንመስልሻለን፡፡ እንዲሁም ስምሽን በመጥራት የሰው ልጆችን ልመና ወደ ልዩ ሦስት አብ ወልድ መንፈስ ቅዱስ ያሳርጋሉ፡፡ የወገኖችሽንም ኃጢአት ታስተሠርይ ዘንድ ከአብ ከወልድ ከመንፈስ ቅዱስ ተፈቅዶልሻል ለሰዎች ልጆች የዘለዓለም ሕይወት ድልድይ ትሆኝ ዘንድ፡፡ የዓለም ሁሉ መድኃኒት ሆይ ለምእመናን መገኖችሽ መድኃኒታቸው ልትባይ ይገባሻል፡፡ ቅድስት ሆይ ልጅሽ ይቅርታውን ያድለን ዘንድ ለምኝልን፡፡
</p><p>
፲፫. አንቺ የተባረክሽ ዕፅ ነሽ የሕይወትና የደኅንነት ዕፅ ነሽ የሕይወትና የደኅንነት ዕፅ ነሽ በገነት ውስጥ ባለው ዕፅ ሕይወት ፈንታ በዚህ ዓለም የሕይወት ዕፅ ሆንሽ ፍሬሽም የሕይወት ፍሬ ነው በሚወዱት (በሚያውቁት) በዓለም ሰዎች ዘንድ የሚሸት መልካም መዓዛ ያለው አበባ ካንች ታየ ይኸውም ከርቤ ሚዓ ሰሊክ የተባሉ ሽቶች በልብሶችሽ ላይ አሉ ብሎ በበገና ነቢዩ ዳዊት ትንቢት የተናገረልሽ ነው፡፡ አባትሽ ሰሎሞንም የአፍንጫሽ መዓዛ እንደ ነጭ ዕጣን መዓዛ ነው አለ እቴ መርዓት ሙሽራዬ ሆይ የታጠርሽ ተክል ነሽ መንገድሽ የታጠረች ተክል የታተመች ጉድጓድ ናት፡፡ ከሽቱ ቅመም ጋር ሽቱ አለሽ ቆዕ የሚባል ሽቱ ናርዶስ ከሚባል ሽቱ ጋር አለሽ ናርዶስ የሚባል ሽቱ መጽርይ ከሚባል ሽቱ ጋር አለሽ ቀጺመታት ቀናንሞስ የተባሉ ሽቶች ከደጋ ሽቶች ጋር አሉሽ፡፡ ከሽቶች ሁሉ የሚበልጡ ከርቤና ዐልው የሚባሉ ሽቶች ከነዚህ ሁሉ ሽቶች ጋር አሉሽ የገነት ፈሳሽ ሆይ ከደጋ የሚፈስ የሕይወት ውሃ መገናኛ ነሽ ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፲፬. ሳይተክሏትና ውሃ ሳያጠጧት የለመለመች የአሮን በትር በቤተ መቅደስ ነበረች ለካህናት ዝግጁ ያደረጋት ነበረች፡፡ አንችም በቅድስናና በንጽሕና ጸንተሽ እንደ እርስዋ በቤተ መቅደስ ኖርሽ ከቤተ መቅደስም በክብር በታላቅ ደስታ ወጣሽ።
</p><p>
በእውነት የሕይወት ፍሬ የሆነ ጌታችንና መድኃኒታችን ኢየሱስ ክርስቶስም ካንቺ ተገኘ፡፡ ቅድስት ሆይ ከመልአኩ እንደ ተረዳሽው ከወንድ ያለመገናኘት ልጅን አገኘሽ መልአኩ መንፈስ ቅዱስ መጥቶ ያድርብሻል የልዑል ኃይልም ይጸልልብሻል ብሎ ነግሮሽ ነበርና፡፡ ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፲፭. ጸጋን የተመላሽና የደስታ መገኛ ሆይ በልጅሽ ስም ላመን ለእኛ ለወንዶችና ለሴቶች አገልጋዮችሽ ትለምኝልን ዘንድ ይገባሻል፡፡ ይልቁንም ዓይኖቻቸው ብዙዎች ከሆኑ ከኪሩቤልና ክንፎቻቸው ስድስት ከሆኑ ከሱራፌል ግርማ የሚበልጥ የመወደድ ግርማ አለሽ እነዚያ ፊታቸውን ይሸፍናሉ፡፡ እግሮቻቸውም የትእምርተ መስቀል አምሳያዎች ናቸው፡፡ ከልጅሽ መለኮት ከሚወጣው እሳት ይድኑ ዘንድ አንቺ ግን ለመለኮት ማደሪያ ሆንሽ፡፡ የመለኮት ባሕርይ አላቃጠለሽም የእሳት ነበልባልን ተሸከምሽ የመለኮት ባሕርይም አላቃጠለሽም፡፡ ሙሴ እንጨትነቷ በእሳት ሳይቃጠል ያያት ዕፀ ጳጦስን መሰልሽ፡፡ ሁለንተናው ፍጹም እሳት የሆነ የኅይላት ጌታ እንደ ዕፀ ጳጦስ አላቃጠለሽም

ለክርስቲያን ወገኖች በእውነት መመኪያ የሆንሽ አንቺ

ነሽ የአምላክ ልጅ ካንቺ ሰው ስለመሆኑም ባንቺ ከምድር

ወደ አርያም የቀረብን ሆንን በጸሎትሽ ለሚያምኑ

ምሕረትን የምትሰጪ ሆይ ለነፍሳችን ሕይወትን

የምትለምኝ ነሽ ወደ ጌታችንና መድኃኒታችን ኢየሱስ

ክርስቶስ ለምኝልን እርሱን አባቱን መንፈስ ቅዱስን

በማመን በቀናች ሃይማኖት ያጸናን ዘንድ፡፡ ይቅርታውንና

ምሕረቱን ይሰጠን ዘንድ፡፡ በምሕረቱ ብዛት ኃጢአታችንን

ያስተሰርይልን ዘንድ የሁሉን ጌታ የወለድሽ ሆይ ምስጋና

ይገባሻል፡፡ ዛሬም ዘወትርም ለዘለዓለምም ምስጋናና

ክብር ለአብ ለወልድ ለመንፈስ ቅዱስ ይገባል አሜን፡፡

ቅድስት ሆይ ልጅሽ ይቅርታውን ያድለን ዘንድ ለምኝልን።
</p><p>
፲፮. በቅዱስ ኤፍሬምና በኢትዮጵያዊው ቅዱስ ያሬድ ላይ ያደረ አምላክን የወለደች የእመቤታችን ድንግል ማርያም ልመናዋ ክብሯ የልጅዋ ቸርነት ከወዳጅዋ__________ ጋር ለዘለዓለም ይኑር አሜን።</p>
</body>
<div class="fot">
    <div><a href="index.html">ማውጫ</a></div>
</div>
</html>
