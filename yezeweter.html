<!DOCTYPE html>
<html lang="en">
<head>
    <meta charset="UTF-8">
    <title>የዘወትር ጸሎት</title>
    <link rel="stylesheet" href="all.css">
</head>
<body>
  <h2>  የዘወትር ጸሎት  </h2>
<p>
፩. በጌታዬ በኢየሱስ ክርስቶስ ትምህርተ መስቀል ፊቴንና መላ ሰውነቴን ሶስት ጊዜ አማትባለሁ።
</p><p>
በስመአብ ወወልድ ወመንፈስ ቅዱስ አሃዱ አምላክ አሜን (፫) ጊዜ።
</p><p>
አንድ አምላክ በሚሆን በአብ በወልድ በመንፈስ ቅዱስ ስም ንጹህ ልዩ ክቡር ጽሩይ በሆኑ በሶስትነት ወይም በሥላሴ እያመንኩና እየተማጸንኩ ጠላቴ ሰይጣንን እክድሃለሁ።
</p><p>
በዚች በእናቴ በቤተክርስቲያን ፊት ቆሜ እክድሃለሁ። ለዚህ ምስክሬ ማርያም ናት በዚህም ዓለም በወዳኛውም ዓለም እርሷን አምባ መጠጊያ አድርጌ እክድሃለሁ።
</p><p>
፪. አቤቱ እናመሰግንሃለን አቤቱ እናከብርሃለን አቤቱ እንገዛልሃለን አቤቱ ቅዱስ ስምህን እናመሰግናለን ፤ ጉልበት ሁሉ የሚሰግድልህ አቤቱ እንሰግድልሃለን አንደበት ሁሉ ላንተ ይገዛል
</p><p>
የአምላኮች አምላክ የጌቶች ጌታ የንጉሶችም ንጉስ አንተ ነህ። የስጋም የነፍስም ፈጣሪ አንተ ነህ። እናንተስ በምትጸልዩበት ጊዜ እንዲህ ብላችሁ ጸልዩ ብሎ ቅዱስ ልጅህ እንዳስተማረን እንጠራሃለን።
</p><h2>
፫. አባታችን ሆይ
</h2><p>
አባታችን ሆይ በሰማያት የምትኖር ስምህ ይቀደስ መንግስትህ ትምጣ

ፈቃድህ በሰማይ እንደሆነች እንዲሁም በምድር ትሁን የዕለት እንጀራችንን ስጠን ዛሬ በደላችንንም ይቅር በለን

እኛም የበደሉንን ይቅር እንደምንል አቤቱ ወደ ፈተናም አታግባን

ከክፉ ሁሉ አድነን እንጂ መንግስት ያንተ ናትና ኃይል ክብር ምስጋና ለዘለዓለሙ አሜን።
</p><p>
እመቤታችን ቅድስት ድንግል ማርያም ሆይ በመልዓኩ በቅዱስ ገብርኤል ሰላምታ ሰላም እንልሻለን

በሃሳብሽ ድንግል ነሽ በሥጋሽም ድንግል ነሽ የአሸናፊ የእግዚአብሔር እናት ሆይ፤ ሰላምታ ላንቺ ይገባሻል

ከሴቶች ሁሉ ተለይተሽ አንቺ የተባረክሽ ነሽ የማኅፀንሽም ፍሬ የተባረከ ነው

ጸጋን የተመላሽ ድንግል ሆይ ደስ ይበልሽ ልዑል እግዚአብሔር ካንቺ ጋር ነውና

ከተወደደው ልጅሽ ከጌታችን ከመድኃኒታችን ከኢየሱስ ክርስቶስ ዘንድ ይቅርታንና ምህረትን ለምኝልን ኃጢአታችንን ያስተሰረይልን ዘንድ ለዘላዓለሙ አሜን።
</p><h2>
፬. የሃይማኖት መሰረት
</h2><p>
ሁሉን የፈጠረ አንድ አምላክ በሚሆን በእግዚአብሔር አብ እናምናለን።

ሰማይንና ምድርን የፈጠረ የሚታየውንና የማያታየውን ዓለም ሳይፈጠር ከእርሱ ጋር በነበረ አንድ የአብ ልጅ በሚሆን በአንድ ጌታ በኢየሱስ ክርስቶስ እናምናለን። ከብርሃን የተገኘ ብርሃን ከእውነተኛ አምላክ የተገኘ እውነተኛ አምላክ የተወለደ እንጂ ያልተፈጠረ በባህሪው ከአብ ጋር የሚተካከል ሁሉ በርሱ የሆነ በሰማይም ካለው በምድርም ካለው ያለርሱ ምንም ምን የሆነ የለም።
</p><p>
ስለኛ ስለሰዎች እኛን ለማዳን ከሰማይ ወረደ በመንፈስ ቅዱስ ግብር ከቅድስት ድንግል ማርያም ፍጹም ሰው ሆነ ደግሞም ስለእኛ ተሰቀለ በጰንጤላዊው በጲላጦስ ዘመን እርሱ መከራን ተቀበለ ሞተ ተቀበረ በሶስተኛውም ቀን ከሙታን ተለይቶ ተነሳ። በቅዱሳት መጻህፍት እንደተጻፈ በክብር በምስጋና ወደ ሰማይ አረገ። በአባቱም ቀኝ ተቀመጠ ዳግመኛም በህያዋንና በሙታን ለመፍረድ በምስጋና ይመጣል ለመንግስቱም ፍጻሜ የለውም።
</p><p>
በመንፈስ ቅዱስም እናምናለን እርሱም ጌታ ህይወትን የሚሰጥ ከአብ የሠረፀ ከአብ ከወልድ ጋር በአንድነት እንሰግድለታለን እናመሰግነዋለን። እርሱም በነብያት አድሮ የተናገረ ነው።

ከሁሉም በላይ በምትሆን ሐዋርያት በሰበሰቧት በአንዲት ክብርት ቤተክርስቲያን እናምናለን። ኃጢአት በሚሠረይባት በአንዲት ጥምቀት እናምናለን ፤ የሙታንን መነሳት ተስፋ እናደርጋለን የሚመጣውንም ህይወት ለዘለዓለሙ አሜን።
</p><p>
፭. አሸናፊ እግዚአብሔር ሆይ ቅዱስ ቅዱስ ቅዱስ ተብለህ ትመሰገናለህ ምስጋናህም በሰማይና በምድር የመላ ነው።

ክርስቶስ ለአንተ እንሰግድልሃለን። ሰማያዊ ከሚሆን ከቸር አባትህ ጋራ አዳኝ ከሚሆን ከመንፈስ ቅዱስ ጋራ እንሰግድልሃለን። ወደዚህ ዓለም መጥተህ አድነኸናልና።
</p><p>
፮. ለአብ ለወልድ ለመንፈስ ቅዱስ አንዲት ስግደት እሰግዳለሁ (፫ ጊዜ)
</p><p>
አንድ ሲሆኑ ሦስት ሦስት ሲሆኑ አንድ በአካል ሶስት ሲሆኑ በመለኮት አንድ ለሚሆን አምላክ እሰግዳለሁ። አምላክን ለወለደች ለእመቤታችን ለድንግል ማርያም እሰግዳለሁ ፤ ዓለምን ሁሉ ለማዳን ሲል ኢየሱስ ክርስቶስ ለተሰቀለበት መስቀልም እሰግዳለሁ። መስቀል ሃይላችን ነው ፤ ሃይላችን መስቀል ነው የሚያጸናን መስቀል ነው መስቀል ቤዛችን ነው መስቀል የነፍሳችን መዳኛ ነው። አይሁድ ይክዱታል እኛ ግን እናምነዋለን ያመነውም እኛ በመስቀሉ እንድናለን ድነናልም።
</p><p>
፯. ለአብ ምስጋና ይገባል ለወልድ ምስጋና ይገባል ለመንፈስ ቅዱስም ምስጋና ይገባል (፫ ጊዜ)
</p><p>
 አምላክን ለወለደች ለእመቤትችን ለቅድስት ድንግል ማርያም ምስጋና ይገባል
 </p><p>
  ለኢየሱስ ክርስቶስ መስቀልም ምስጋና ይገባል
  </p><p>
   ክርስቶስ በቸርነቱ ያስበን ዘንድ
   </p><p>
    ዳግመኛም በመጣ ጊዜ እንዳያሳፍረን 
    </p><p>
    ስሙን ለማመስገን ያነቃን ዘንድ
    </p><p>
     እሱንም በማምለክ ያጸናን ዘንድ 
     </p><p>
     እመቤታችን ጸሎታችንን አሳርጊልን 
     </p><p>
     ኃጢያታችንንም አስተሥርዪልን 
     </p><p>
     በጌታችን መንበር ፊት ጸሎታችንን አሳርጊልን 
     </p><p>
     ይህንን ህብስት ላበላን 
     </p><p>
     ይህንንም ጽዋ ላጠጣን 
     </p><p>
     ልብሳችንን ላዘጋጀልን 
     </p><p>
     ኃጢአታችንንም ሁሉ ለታገሰልን
     </p><p>
      ክቡር ደሙን ቅዱስ ሥጋውን ለሰጠን 
      </p><p>
      እስከዚህችም ሰዓት ላደረሰን
</p><p>
ለእርሱ ለልዑል እግዚአብሔር ፍጹም ምስጋና ይገባል 
ለወለደችው ለድንግልም ምስጋና ይገባል ለክቡር መስቀሉም ምስጋና ይገባል የእግዚአብሔር ስሙ ፈጽሞ ይመሰገን ዘንድ ዘወትር በየጊዜያቱና በየሰዓቱ ምስጋና ይገባል።
</p><p>
፰. እናታችን ማርያም ሆይ ሰላም ላንቺ ይሁን እያልን እንሰግድልሻለን እንማልድሻለን ከክፉ አውሬ ታድኝን ዘንድ ተማፅነንብሻል ስለእናትሽ ስለሃና ብለሽ ስለአባትሽ ስለ ኢያቄም ብለሽ ድንግል ማህበርችንን ዛሬ ባርኪልን።
</p><p>
፱. አምላክን በድንግልና የወለደች የእመቤታችን የማርያም ጸሎት።
</p><p>
(ሉቃስ ፩ ፥ ፵፮- ፶፮) ማርያምም አለች ነፍሴ እግዚአብሔርን ታላቅ ታደርገዋለች መንፈሴም በመድኃኒቴ በእግዚአብሔር ደስ ይላታል የባሪያዪቱን መዋረድ አይቷልና። እነሆ ከዛሬ ጀምሮ ትውልድ ሁሉ ያመሰግኑኛል። እርሱ ብርቱ የሚሆን ታላቅ ሥራን ለእኔ አድርጓልና። ስሙም ቅዱስ ነው ለሚፈሩትም ምህረቱ ለልጅ ልጅ ነው።
</p><p>
ኃይልን በክንዱ አደረገ በልባቸው ሃሳብ የሚኮሩ ትዕቢተኞችን በታተናቸው ብርቱዎችንም ከዙፋናቸው አዋረዳቸው የተዋረዱትንም ከፍ ከፍ አደረጋቸው የተራቡትንም በቸርነቱ አጠገባቸው ባለጠጎችንም ባዶ እጃቸውን ሰደዳቸው። ምህረቱን እንዲያስብ እስራኤል ባርያውን ተቀበለ። ለአባቶቻችን ለአብርሃምና ለዘሩም እስከዘላለም እንደተናገረው። </p>
</body>
<div class="fot">
    <div><a href="index.html">ማውጫ</a></div>
</div>
</html>
